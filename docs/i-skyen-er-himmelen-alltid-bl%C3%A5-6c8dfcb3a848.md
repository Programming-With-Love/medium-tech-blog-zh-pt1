# I skyen er himmelen alltid blå…?

> 原文：<https://medium.com/compendium/i-skyen-er-himmelen-alltid-bl%C3%A5-6c8dfcb3a848?source=collection_archive---------3----------------------->

Er det sånn at skyen skjuler at himmelen alltid er blå, eller er det skyen som sikrer at fremtiden for lagring og bearbeiding av store datamengder ikke lenger er i det blå? Og hva er egentlig denne skyen man snakker om?

![](img/cda6e5c7dcf8df6d4222f124ed89d415.png)

Eberhard Grossgasteiger, Pexels

I tidligere blogginnlegg har jeg intervjuet eksperter om [kunstig intelligens](/grensesnittet/3-stegs-introduksjon-til-kunstig-intelligens-eller-ai-om-du-vil-497b3fdb17eb) (AI) og a [gile](/grensesnittet/3-punkter-om-agile-eller-smidig-om-du-vil-8f760e31f1b4) . I min søken etter å avmystifisere vanskelige begreper har jeg denne gangen intervjuet kollega Peder Lång Skeidsvoll. Peder har sertifisering innenfor Microsoft Azure Solutions og har lang erfaring med å jobbe med tjenester tilgjengeliggjort i sky. Jeg har spurt ham om å forklare for meg hva sky egentlig er og hva det kan og blir benyttet til. Jeg har lært litt og forhåpentligvis kan du også sitte igjen med litt mer forståelse i etterkant av å ha lest intervjuet. Og som alltid; når jeg får en introduksjon til et tema har jeg som oftest lyst til å dypdykke og lese mer. Så til slutt er det tips til videre lesing om skytjenester, slik at vi alle kan få en pekepinn på hvor det er lurt å starte selvstudiet :-)

# **Hvis du skal forklare sky med tre setninger….?**

Kort fortalt er skytjenester det at man benytter andre sine datamaskiner til å lagre og prosessere egne data. Altså at man ikke trenger å kjøpe og sette opp maskinvare og servere, planlegge lang tid i forveien og forsøksvis estimere fremtidig behov for kapasitet, for så å kunne benytte maskinvaren til planlagte formål. Istedenfor benytter man skytjenester on-demand (når du trenger det); man kjøper de tjenester man trenger, når man trenger det. Hovedforskjellen er egentlig ikke hva slags maskinvare du har, eller hvor den kjører, men at det finnes en stor mengde tjenester og tilbydere å ta av. Ved å bruke skytjenester sikres mulighet for lagring og prosessering av store datamengder, uten at en selv trenger å gjennomføre oppdateringer av programvare, sikre back-up av løsningene etc. Det fine er også at man ikke behøver å binde seg opp til en enkelt leverandør av skytjenester; hva de enkelte faktisk har behov for varierer sterkt og det er derfor fullt mulig å kjøpe tjenester fra flere tilbydere samtidig. Dersom du vil høre mer om dette med multicloud kan du jo ta en titt på denne [podcasten](/grensesnittet/podcast-multicloud-hos-vår-kunde-hafslund-nett-65caf3a00f6f) .

# **Benytter du selv skytjenester i hverdagen? Til hva?**

Ja. Stort sett alle idag benytter skytjenester hver dag, hele tiden. For eksempel Gmail og Google photos. I tillegg er ringeklokken til Peder hjemme en tjeneste i skyen. Når noen ringer på varsles han via en app på telefonen. Det er veldig mye som kjører i skyen! På jobb har han ikke jobbet med lokal infrastruktur på svært lenge, alt er etablert som skytjenester.

# **Er det noen sektorer i Norge du mener potensialet med skytjenester er ekstra stort?**

Peder tenker at det i utgangspunktet ikke er noen spesielle sektorer/områder hvor skytjenester kan gi større verdi enn andre. Cloud fungerer både for lite og for stort! Han har sett at i alle de områdene og sektorene han har hatt kontakt med, så er potensialet med cloud stort.

> For de som jobber med innovasjon er potensialet med skytjenester ekstra stor

Innovasjonsaktiviteter har ofte et stort behov for mye datakraft i kortere tidsperioder. Den største fordelen med sky er at mn kan skalere opp og ned ettersom behovet for datakraft endrer seg, og da kan man i innovasjonsøyemed benytte mye datakraft i utviklingsperioden for så å skalere ned behovet etter hvert. Sky kan derfor sterkt bidra til å få opp takten på innovasjon!

Amazon var først og størst på det å tilby skytjenester, da i form av at man kunne “leie en datamaskin”; virtuelle maskiner. Med de virtuelle maskinene kunne man gjøre hva man ville, man var like fullt til dels bundet av hva den virtuelle maskinen kjørte på av maskinvare. Når man nå benytter skytjenester har man har løftet seg ett nivå opp, altså at hva maskinene kjører på er abstrahert bort. Dette er et kjempe stort fremskritt, da kanskje spesielt innenfor innovasjonsområdet. Hele prosessen med å lage, teste, prøve og feile har nå en mye lavere kostnad enn tidligere. Andre (les; skytjenesteleverandørene) patcher og sikrer at behovet en til enhver tid har er møtt, og kundene så kan benytte datamaskinene og tjenestene til de formål de selv har.

# **Er det noen risikoer og utfordringer med sky vi bør være ekstra på vakt for?**

I utgangspunktet er man godt skodd sikkerhetsmessig ved bruk av skytjenester. Men det er en risiko for at kunder ikke sikrer at alle de oppgaver lokalt sikkerhetsansvarlige tidligere hadde ivaretas godt nok ved overgangen til sky. Til tross for at man kan benytte databaser og servere i skyen, at skytjenesteleverandørene sikrer korrekt patching, oppgradering med mer, så må fortsatt den lokale/interne sikkerheten for blant annet oppkobling til brukernært utstyr ivaretas. For å benytte skytjenestene må naturligvis brukerne ha datamaskiner og oppsett og sikkerhetsinnstillinger for fornying av blant annet passord og nøkler må derfor ivaretas lokalt. Så det er en risiko for at en ved en overgang til sky tar for lett på det lokale sikkerhetsoppsettet.

# **Er fremtiden til skyen i det blå?**

Etter intervjuet med Peder sitter jeg igjen med en visshet om at jeg har så fryktelig mye mer igjen å lære! Potensialet med skytjenester er i mine øyne kjempestort. Jeg har selv lang fartstid fra helsevesenet, et område hvor det genereres ufattelige store mengder data. En sektor hvor tilgangen til, og behovet for å kunne trekke ut sammenhenger og oversikter fra dataene, er vesentlig. Nye teknologier og metoder for diagnostisering av pasienter produserer store mengder data, og det er behov for å kunne sikre adekvat datakraft for lagring data. I tillegg gjør jo dataene og informasjonen ingen nytte uten at man kan gjennomgå, analysere og benytte den for å fremme god helse og behandling av den enkelte pasient. For helsetjenesten som helhet er det et skrikende behov for datakraft og tjenester for å se på hva man vet pr idag, for å kunne prognostisere fremtidig behov og nye behandlingsmetoder av disse. Så oppsummert vil jeg si at til tross for at skyen kan kaste noen skygger, og disse må håndteres og ivaretas korrekt, så er fremtiden i skyen blå.

![](img/02347ab52e0dd61ce59aa86291b5ca5e.png)

Pixabay

# **Det er på tide å dykke ned og lese litt mer — her er lesetipsene fra Peder:**

Sky er i seg selv et helt gigantisk tema, og det er utfordrende å peke på et fåtall av kilder for videre selvstudium. Man må nesten heller velge seg hvilke deler av skyen en er interessert i og lese mer om de. Temaene spenner fra dokumentdatabaser, til hvordan applikasjoner blir kjørt og hvordan *eventdrevet* utvikling i skyen kan utføres, bare for å nevne noen. Det er i utgangspunktet ikke vesentlig å vite hva de forskjellige skytjenesteleverandørene leverer av tjenester, men mer å vite hva mulighetene er.

Et bra sted å starte er bloggene til Google og Microsoft. Peder vil spesielt anbefale Microsoft sin, den er veldig bra.

*   [https://cloud.google.com/blog/](https://cloud.google.com/blog/)
*   [https://cloudblogs.microsoft.com/](https://cloudblogs.microsoft.com/)