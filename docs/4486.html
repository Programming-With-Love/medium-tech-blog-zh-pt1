<html>
<head>
<title>Rapport fra JavaZone 2018</title>
<link href="../Styles/Style.css" type="text/css" rel="stylesheet"/>
</head>
<body>
<h1 class="translated">Rapport fra JavaZone 2018</h1>
<blockquote>原文：<a href="https://medium.com/compendium/rapport-fra-javazone-2018-49a758ec7d91?source=collection_archive---------0-----------------------#2018-09-25">https://medium.com/compendium/rapport-fra-javazone-2018-49a758ec7d91?source=collection_archive---------0-----------------------#2018-09-25</a></blockquote><div><div class="ds gv gw gx gy gz"/><div class="ha hb hc hd he"><div class=""/><p id="80ac" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">vet ikke hvor mange ganger jeg har vært på JavaZone opp gjennom årene, men jeg tror ikke jeg har hoppet over mer enn én eller to utgaver. Som Java-utvikler (eller arkitekt med Java som bakgrunn) bosatt i Oslo-området er JavaZone et av årets høydepunkter, og på en måte det naturlige startskuddet for å komme ordentlig i gang igjen etter sommerferien.</p><p id="4380" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Hva var årets tema? Vanskelig å si, for JavaZone har et ganske variert program, men mange av foredragene jeg var på handlet om den nye releasesyklussen for JDK, eller hadde i hvert fall en eller annen referanse til det. Ellers virker det som om hypen rundt «sky» og mikrotjenester har roet seg litt ned, og at holdningen rundt det har blitt mye mer nøkternt enn det var for to år siden.</p><p id="5963" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Jeg startet konferansen med å gå på Simon Ritters foredrag « <a class="ae jc" href="https://2018.javazone.no/program/c66bc3b6-77b2-48a5-8114-6a6a0527294f" rel="noopener ugc nofollow" target="_blank"> JDK 9, 10, 11 and Beyond: Delivering New Features in the JDK </a> ». Det var interessant å høre hvordan Java har gått fra et mål om å ha en ny release hvert andre år, uten å lykkes helt med det på grunn av features som ble forsinket, for så å gå over til et regime der man releaser to ganger i året, og heller utsetter en feature til neste release enn å forsinke releasen. Som en konsekvens av det vil Java ikke lenger være både stabil, sikker og gratis, men vil bukerne måtte velge hvilke to av disse tre egenskaper som er viktigst. Det blir spennende å se om brukermassen virkelig kommer til å akseptere at man må oppdatere hver sjette måned dersom man vil ha en JDK-versjon som er både sikker og gratis. Siden jeg er en Ubuntu-bruker som har en seks måneders releasesyklus vet jeg hva dette betyr i praksis.</p><p id="b75d" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Neste foredrag jeg var på var « <a class="ae jc" href="https://2018.javazone.no/program/9fb4d323-ea9f-469b-9db6-c507ab07e7e5" rel="noopener ugc nofollow" target="_blank"> The state of Jakarta EE </a> ». Foredraget til David Delabassée er ganske teknisk, men hvis du jobber med Jakarta EE er det egentlig veldig greit å få en oversikt over hva som skjer på denne fronten, og ikke minst hva som skjer videre. Det er klart at overgangen til et Eclipse-prosjekt har vært en krevende prosess for Jakarta EE-teamet. Samtidig ga foredraget meg inntrykket at de kanskje også hadde litt godt av det, for nå var prosjektet nødt til å få bedre orden på sysakene sine. Og la meg få legge til at David Delabassée tar helt feil når han påstår at rosenkål skulle komme fra Frankrike–den kommer uten tvil fra Belgia, altså!</p><p id="930b" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Rett før lunsj var jeg også på foredraget « <a class="ae jc" href="https://2018.javazone.no/program/7e437f9d-a4fa-44f3-ba15-d74496d02e60" rel="noopener ugc nofollow" target="_blank"> The art of building Java APIs: Do’s and Don’ts </a> » av Jonathan Giles. Han kunne egentlig ha fjernet ordet «Java» fra tittelen, for de fleste anbefalingene og observasjonene han hadde var egentlig helt uavhengige av programmeringsspråk. De viktigste jeg noterte meg var at man bør begrense seg til et minimum sett med returtyper (især fra collections), at man må være konsistent angående retur av null eller tom liste/array/string/…, at man må begrense seg litt i hvor mange metoder man legger inn i et API for å understøtte alle mulige brukscaser på enklest mulig måte, og at dokumentasjonen helst bør inneholde noen gode eksempel på bruk av APIet du lager (og <em class="jd"> ikke </em> moteksempler, for ingen leser teksten over eller under om at det er et moteksempel). Mest overraskende for meg var hans anbefaling om å låse klasser ned til å være final overalt hvor det er mulig. Jeg har ofte vært i en situasjon hvor nettopp det har stoppet meg fra å løse et problem på en lettvint måte. Jeg forestår imidlertid hans standpunkt om at det er ekstremt vanskelig å garantere for korrekt oppførsel i superklasse når en utvikler kan lage sin egen subklasse og gjøre hva som helst i metodene han eller hun legger til.</p><p id="591b" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Etter lunsj hørte jeg på Sveinung Dalatun og Marit Andreassen som snakket om « <a class="ae jc" href="https://2018.javazone.no/program/cb576ddc-7af9-490f-9b73-8f0f4a5993cb" rel="noopener ugc nofollow" target="_blank"> Produktutvikling i en stor organisasjon </a> ». Jeg jobber selv som konsulent for en stor organisasjon, så jeg kjente mange av deres utfordringer igjen. Ikke alle løsninger som de hadde brukt i prosjektet sitt er like relevante for prosjektet jeg jobber på nå, men det er likevel interessant å høre hva andre har gjort og hvilke resultater de har oppnådd.</p><p id="dfa3" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Etterpå snakket Anastasiia Voitova fra Cossack Labs om « <a class="ae jc" href="https://2018.javazone.no/program/7ba1d745-427c-42de-b677-1285b56301ae" rel="noopener ugc nofollow" target="_blank"> Protecting sensitive data in modern multi-component systems </a> ». Det var en interessant gjennomgang av hvordan data kan spre seg over alle komponenter i et system, og påminnelse om at man må ta en aktiv vurdering av hva slags trusler som er relevante for hvilke deler av systemet, og hva det betyr for hvordan man beskytter dataene sine. En liten ting som jeg ikke hadde hørt om før var såkalte <a class="ae jc" href="https://en.wikipedia.org/wiki/Honeytoken" rel="noopener ugc nofollow" target="_blank"> <em class="jd"> honeytokens </em> </a> , records i databasen din som vanligvis ikke skal brukes av applikasjonen, men som har blitt lagt inn for å kunne detektere innbrudd og misbruk.</p><p id="27bc" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Siste foredrag på onsdag var « <a class="ae jc" href="https://2018.javazone.no/program/0c767c51-8929-4bd9-8fd2-b0c617068321" rel="noopener ugc nofollow" target="_blank"> A Brief History of Computer Art </a> ». Kanskje ikke direkte nyttig (selv om man aldri vet), men i hvert fall interessant, og Anders Norås er alltid underholdende. En perfekt avslutning på første dag etter min mening!</p><p id="a0bf" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi">❦</p><p id="eba8" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Andre dag tok jeg første time fri for å kunne forberede min egen presentasjon, « <a class="ae jc" href="https://2018.javazone.no/program/48dbefe3-fedc-43f5-8b8e-e9f8ac92f043" rel="noopener ugc nofollow" target="_blank"> How JSR-385 Could Have Saved the Mars Climate Orbiter </a> ». Jeg synes foredraget mitt gikk bra, og jeg fikk også et par gode spørsmål fra publikum på slutten, så jeg er helt fornøyd. Rett etterpå bar det til tidligere Computas-kollega Hampus Nilssons foredrag om « <a class="ae jc" href="https://2018.javazone.no/program/9da651e2-bda0-4363-aab5-4b56b4a88126" rel="noopener ugc nofollow" target="_blank"> Tracking the Swedish Election, or how to make your hobby project successful </a> ». Foredraget handlet ikke så mye om det å følge det svenske valget, men først og fremst om hva slags problemstillinger man kan komme opp i når man har et fritidsprosjekt, og hva slags avveininger man da må ta. Etter min mening trenger ikke løsningene han foreslo å begrense seg til fritidsprosjekter, men kan de med fordel også brukes på jobb, særlig når man f.eks. jobber i en PoC- eller MVP-kontekst. Det forutsetter selvfølgelig at oppdragsgiveren er klar over det og skjønner hva som er konsekvensen av prioriteringene man gjør.</p><p id="a283" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Christine Gorman hadde et foredrag « <a class="ae jc" href="https://2018.javazone.no/program/0507d823-bfa9-483c-8aef-3881c38c315e" rel="noopener ugc nofollow" target="_blank"> It’s about time </a> » som var både ekstremt morsomt og ekstremt alvorlig på samme tid. Jeg er helt enig med henne at det er helt utrolig hvordan vi som mennesker er spesialister på å gjøre ting, som i utgangspunktet ikke bare <em class="jd"> bør </em> være enkle men faktisk <em class="jd"> er </em> enkle, om til noe som er ekstremt vanskelig og komplisert. Slikt blir det selvfølgelig bare problemer av, og det har jeg selv også merket når jeg jobber med JSR 385 (og det gjelder faktisk ikke bare problemene rundt grader celsius). Blir vi en dag kontaktet av intelligent liv fra verdensrommet, kommer vi til å ha en vanskelig oppgave med å forklare dem hele opplegget rundt sommertid uten å bli diskvalifisert som intelligent liv selv.</p><p id="4941" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Hvis du ikke vet hva mutasjonstesting er, bør du absolutt se Henry Coles’ presentasjon « <a class="ae jc" href="https://2018.javazone.no/program/4a55ab6a-49c6-4671-822d-5dff26356bcc" rel="noopener ugc nofollow" target="_blank"> Making mutants work for you </a> ». Henry Coles er mannen bak <a class="ae jc" href="http://pitest.org/" rel="noopener ugc nofollow" target="_blank"> PIT </a> , og selv om jeg har brukt mutasjonstesting i mange år og faktisk holdt foredrag om det selv, er det alltid interessant å høre hvordan den som har skrevet verktøyet presenterer temaet.</p><p id="192e" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Siste foredrag jeg var på var « <a class="ae jc" href="https://2018.javazone.no/program/4bda0b39-1ee2-4687-8999-4e500b814f0f" rel="noopener ugc nofollow" target="_blank"> Native Agile Psychology of Teams and Individuals </a> » av Valerie Andrianova. Presentasjonen er ikke så teknisk, men det var interessant å få høre hvordan JetBrains har praktisert <em class="jd"> agile </em> i sin organisasjon og hvordan de setter ord på det. Som produktselskap jobber de i en annen kontekst enn et konsulenthus som f.eks. Computas. Men det å dele selskapets visjon blant de ansatte og det å skape et miljø som gjør det lett for ansatte å absorbere kultur og verdier er jo like viktig i begge kontekster.</p><p id="2a9f" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Og da var det slutt for årets utgave av JavaZone for min del. Det er alltid et godt tegn at man under konferansen flere ganger står med konferansens program i hendene, og ikke helt vet hvilket foredrag man skal gå på fordi det er så mange interessante samtidig. Men det som også er så bra med JavaZone er at de legger ut alle videoene fortløpende, og noen av dem nesten raskere enn de ble holdt!</p><p id="1c75" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Da gjenstår det bare å sende en stor takk til årets programkomité og hele organisasjonen bak JavaZone for enda en godt levert konferanse, og er det bare å begynne å telle ned til neste års oppgave :-)</p></div></div>    
</body>
</html>