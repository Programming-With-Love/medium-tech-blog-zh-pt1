<html>
<head>
<title>Kan man flytte høyskoler med «lean startup»?</title>
<link href="../Styles/Style.css" type="text/css" rel="stylesheet"/>
</head>
<body>
<h1 class="translated">Kan man flytte høyskoler med «lean startup»?</h1>
<blockquote>原文：<a href="https://medium.com/compendium/kan-man-flytte-h%C3%B8yskoler-med-lean-startup-2e8f829372fd?source=collection_archive---------0-----------------------#2018-05-31">https://medium.com/compendium/kan-man-flytte-h%C3%B8yskoler-med-lean-startup-2e8f829372fd?source=collection_archive---------0-----------------------#2018-05-31</a></blockquote><div><div class="ds gv gw gx gy gz"/><div class="ha hb hc hd he"><div class=""/><p id="49f6" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Forrige uke leste jeg i <a class="ae jc" href="https://www.dagogtid.no/" rel="noopener ugc nofollow" target="_blank"> <em class="jd"> Dag og Tid </em> </a> en interessant artikkel om mislykkede offentlige prosjekter, og hvordan man kan redusere risikoen og minimere kostnadene for dem. Det hjalp at artikkelen hadde fått tittelen « <a class="ae jc" href="https://www.dagogtid.no/ingeniorar-politikarar-kostar/" rel="noopener ugc nofollow" target="_blank"> Ingeniørar og politikarar kostar oss mest </a> » for å få min oppmerksomhet, siden jeg selv er ingeniør. Jeg heller nok mer mot at samfunnet kunne ha spart en masse penger om man hadde hørt mer på ingeniører og mindre på politikerne, men det kan hende jeg er litt forutinntatt på dette punktet…</p><p id="2202" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Det jeg synes var interessant med artikkelen, var at <a class="ae jc" href="https://no.wikipedia.org/wiki/Jon_Hustad" rel="noopener ugc nofollow" target="_blank"> Jon Hustad </a> prøvde å bruke konseptet « <a class="ae jc" href="https://en.wikipedia.org/wiki/Lean_startup" rel="noopener ugc nofollow" target="_blank"> lean startup </a> » på to veldig forskjellige offentlige prosjekter som har gått dårlig i det siste. Det ene var flyttingen av Veterinærhøgskolen fra Adamstuen i Oslo til Ås, som har kostet mye mer enn opprinnelig estimert, og det andre er <a class="ae jc" href="https://www.forbrukerradet.no/peiling/" rel="noopener ugc nofollow" target="_blank"> Peiling </a> -appen som Forbrukerrådet har prøvd å utvikle for å kunne sammenligne matvareprisene i butikkene.</p><p id="22ef" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Sett i etterkant og fra utsiden er det lett å argumentere for at ting skulle ha blitt gjort annerledes under behovsanalysen og implementeringen av Peiling-appen. Og jeg kan alt for lite om prosjektet for å kunne si at de burde ha fulgt «lean startup»-metoden for å få et bedre resultat. Jeg ser faktisk ikke bort fra at de kanskje til og med (til dels) har brukt «lean startup» under utviklingen av appen.</p><p id="b46d" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Men jeg stiller meg mer undrende når Jon Hustad beskriver hvordan man kunne ha brukt «lean startup» under flyttingen av Veterinærhøgskolen til Ås, og lurer litt på om han har forstått konseptet helt riktig. «Lean startup» er basert på at man eksperimenterer mye, utvider et produkt i små trinn og lærer fra hvordan disse små produktutvidelsene fungerer (eller ikke fungerer) for å bestemme seg for de neste eksperimentene man ønsker å utføre – eller eventuelt for å avvikle hele prosjektet. Å lage en stor kost–nytte-analyse som Jon Hustad foreslår høres i mine ører ikke ut som «lean startup», tvert imot.</p><p id="b1bf" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Og dette fører selvfølgelig til spørsmålet: hvordan kunne man virkelig ha brukt «lean startup» for å flytte Veterinærhøgskolen til Ås, hvis det i det hele tatt går an? Det er nemlig ikke sikkert at det lar seg gjøre å flytte en høyskole fra et sted til annen på denne måten.</p><p id="a624" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">For å starte: en overordnet kost–nytte-analyse hadde nok ikke skadet før man setter i gang med et prosjekt. Men poenget med «lean startup» er nettopp å komme raskt i gang, uten alt for mange studier og papirøvelser på forhånd, for å kunne lære hva som virkelig virker, og hva som ikke virker.</p><p id="4094" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Ville «lean startup» i dette tilfellet f.eks. betydd at man burde ha startet med å flytte ett årskull fra en linje eller to i et par måneder til Ås, for å se hvordan det går? Slik eksperimentering ville med en gang hatt store konsekvenser for både studentene og lektorene, og en del av administrasjonen. Man merker med en gang at «lean startup» fort blir vanskelig når det er snakk om fysiske prosjekter. Jeg er derfor redd at «lean startup» ikke kunne ha hjulpet flyttingen av Veterinærhøgskolen til Ås særlig mye.</p><p id="f2de" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Det er ikke helt tilfeldig at bevegelsen «lean startup» ikke oppsto før i 2008. Metoden fungerer best for ikke-materielle prosjekter, og da særlig IT-prosjekter hvor man lett kan endre på kildekoden. Og til og med da vil det ikke alltid funke like bra. Hvis et av eksperimentene f.eks. hadde krevd innkjøp av flere titalls servere, hadde også det vært et stort hinder i et «lean startup» IT-prosjekt. Men for IT-prosjekt i skyen, der man lett og billig kan leie ekstra regnekraft eller lagringsplass, passer «lean startup» utmerket bra. Har man en fysisk maskinpark, kan det fort bli vanskeligere. Er man en kommersiell aktør som (innenfor et visst regelverk) kan gjøre som den vil, er det lett å starte smått, og eksperimentere med små utvidelser, slik som f.eks. Netflix og Kolonial.no har bevist. Er man en offentlig instans, som f.eks. Politiet eller Skatt, kan man ikke starte med å implementere en liten del av regelverket, og så se det litt an hvordan det utvikler seg videre.</p><p id="95db" class="pw-post-body-paragraph ie if hh ig b ih ii ij ik il im in io ip iq ir is it iu iv iw ix iy iz ja jb ha bi translated">Ja, «lean startup» er en interessant metode for å komme raskt i gang med utviklingen av en idé, og redusere risikoen og kostnadene v.h.a. små iterasjoner og mye eksperimentering. Men det har sine bruksområder, der det fungerer best, andre områder der det fungerer middelmådig, og noen områder hvor det ikke fungerer i det hele tatt. Flytting av høyskoler virker å høre hjemme i den siste kategorien, er jeg redd.</p></div></div>    
</body>
</html>